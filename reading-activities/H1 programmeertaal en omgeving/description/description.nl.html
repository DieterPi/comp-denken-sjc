<html>
  <head>
    <meta http-equiv="content-type" content="text/html; charset=utf-8">
  </head>
  <body>
    <script type="text/javascript">
    $(function(){
        $('div.exercise-description').css('background', 'url("media/polka-dot-background.png")');
    });
    </script>
    <p><b>Polka Dot</b> is een puzzel waarvoor je elf kaarten nodig hebt die
      genummerd zijn van 0 tot en met 10. Alle kaarten hebben dezelfde
      achterkant, waardoor ze niet van elkaar kunnen onderscheiden worden.
      Rangschik de kaarten met hun achterkant naar boven op een stapel. Deel
      vervolgens de bovenste kaart door hem omgedraaid op tafel te leggen (zodat
      je het nummer op de kaart kan lezen), verplaats de volgende kaart naar de
      onderkant van de stapel, deel de volgende kaart, verplaatst de volgende
      kaart naar de onderkant van de stapel, enzoverder. Blijf dit proces
      herhalen totdat je alle kaarten gedeeld hebt. </p>
    <p>Kan je de kaarten in de oorspronkelijke stapel zo rangschikken dat ze in
      oplopende volgorde gedeeld worden: 0, 1, 2, 3, 4, 5, 6, 7, 8, 9, 10?
      <span class="hidden-print">Onderstaande video toont alvast hoe de kaarten in de juiste
        volgorde moeten gedeeld worden.</span></p>
    <div class="hidden-print">
    <div class="dodona-centered-group"><iframe src="https://www.youtube.com/embed/nKIu9yen5nc"
        allowfullscreen="" width="560" height="315" frameborder="0"></iframe></div>
    </div>
    <p>Dit is een klassieke puzzel die gebruikt wordt om kinderen op een
      probleemoplossende manier te leren denken. Als initieel blijkt dat elf
      kaarten te moeilijk zijn, dan kunnen ze eerst beginnen met drie, vijf of
      zeven kaarten om zo de uitdaging steeds groter te maken, totdat er zich
      een vast oplossingspatroon begint af te tekenen. </p>
    <p>Er bestaan heel wat verschillende manieren om dit probleem aan te pakken,
      maar dit is wellicht de meeste elegante oplossingsmethode. Zet evenveel
      stippen naast elkaar als er kaarten zijn. Plaats een nul op de eerste
      stip. Vertrekkend vanaf de stip waarop je laatst een getal geplaatst hebt,
      plaats je telkens het volgende getal op de tweede stip waarop nog geen
      getal geplaatst werd &#8212; als je het einde van de reeks stippen
      bereikt, ga dan verder aan het begin van de reeks. Herhaal deze procedure
      totdat er op alle stippen getallen geplaatst zijn. Onderstaand schema
      illustreert deze procedure voor elf kaarten die in de volgorde 0, 1, 2, 3,
      4, 5, 6, 7, 8, 9, 10 moeten gedeeld worden. </p>
    <div class="dodona-centered-group"><img alt="polka dot" data-caption="Strategie om elf kaarten in een stapel te leggen zodat ze in oplopende volgorde gedeeld worden volgens de manier die gebruikt wordt bij de Polka Dot puzzel."
        src="media/polka.png" title="polka dot" height="540px"> </div>
    <h3>Opgave</h3>
    <p>Bovenstaande procedure werkt niet enkel voor getallen, maar voor elke
      reeks items, ongeacht de lengte van de reeks. Gevraagd wordt:</p>
    <ul>
      <li>
        <p>Schrijf een functie <samp>delen</samp> waaraan een reeks (een lijst,
          tuple of string) items moet doorgegeven worden. De functie moet een
          nieuwe lijst teruggeven die aangeeft in welk volgorde de items uit de
          gegeven reeks gedeeld worden, als je de manier van delen van de Polka
          Dot puzzel gebruikt.</p>
      </li>
      <li>
        <p>Schrijf een functie <samp>polka</samp> waaraan een reeks (een lijst,
          tuple of string) items moet doorgegeven worden. De gegeven reeks geeft
          de volgorde aan waarin we de items willen delen op de manier zoals ze
          gebruikt wordt bij de Polka Dot puzzel. De functie moet een nieuwe
          lijst teruggeven, die aangeeft in welke volgorde we de gegeven items
          initieel op een stapel moeten leggen om ze in de gevraagde volgorde te
          delen.</p>
      </li>
    </ul>

  </body>
</html>
